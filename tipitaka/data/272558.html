<!DOCTYPE html>
<html data-bs-theme="auto" lang="en">
 <head>
  <script src="/scripts/color-modes.js">
  </script>
  <meta charset="utf-8"/>
  <meta content="width=device-width, initial-scale=1" name="viewport"/>
  <meta content="chris@christham.net" name="author"/>
  <title>
   tipitaka2500.github.io
  </title>
  <meta content="The Buddhist Era 2500 Great International Council Pāḷi Tipiṭaka, Roman Script 2005 as an HTML website." name="description"/>
  <link href="https://tipitaka2500.github.io" rel="canonical"/>
  <link href="https://cdn.jsdelivr.net/npm/@docsearch/css@3" rel="stylesheet"/>
  <link crossorigin="anonymous" href="https://cdn.jsdelivr.net/npm/bootstrap@5.3.3/dist/css/bootstrap.min.css" integrity="sha384-QWTKZyjpPEjISv5WaRU9OFeRpok6YctnYmDr5pNlyT2bRjXh0JMhjY6hW+ALEwIH" rel="stylesheet"/>
  <!-- Favicons -->
  <link href="/images/logo128.png" rel="apple-touch-icon" sizes="128x128"/>
  <link href="/images/logo.png" rel="icon" sizes="16x16" type="image/png"/>
  <link href="/images/logo24.png" rel="icon" sizes="24x24" type="image/png"/>
  <link href="/images/logo48.png" rel="icon" sizes="48x48" type="image/png"/>
  <link href="/images/logo128.png" rel="icon" sizes="128x128" type="image/png"/>
  <link href="/images/logo.ico" rel="icon"/>
  <meta content="#712cf9" name="theme-color"/>
  <link href="/css/styles.css" rel="stylesheet" type="text/css"/>
  <!-- Custom styles for this template -->
  <link href="/css/sidebars.css" rel="stylesheet"/>
 </head>
 <body>
  <svg class="d-none" xmlns="http://www.w3.org/2000/svg">
   <symbol id="check2" viewbox="0 0 16 16">
    <path d="M13.854 3.646a.5.5 0 0 1 0 .708l-7 7a.5.5 0 0 1-.708 0l-3.5-3.5a.5.5 0 1 1 .708-.708L6.5 10.293l6.646-6.647a.5.5 0 0 1 .708 0z">
    </path>
   </symbol>
   <symbol id="circle-half" viewbox="0 0 16 16">
    <path d="M8 15A7 7 0 1 0 8 1v14zm0 1A8 8 0 1 1 8 0a8 8 0 0 1 0 16z">
    </path>
   </symbol>
   <symbol id="moon-stars-fill" viewbox="0 0 16 16">
    <path d="M6 .278a.768.768 0 0 1 .08.858 7.208 7.208 0 0 0-.878 3.46c0 4.021 3.278 7.277 7.318 7.277.527 0 1.04-.055 1.533-.16a.787.787 0 0 1 .81.316.733.733 0 0 1-.031.893A8.349 8.349 0 0 1 8.344 16C3.734 16 0 12.286 0 7.71 0 4.266 2.114 1.312 5.124.06A.752.752 0 0 1 6 .278z">
    </path>
    <path d="M10.794 3.148a.217.217 0 0 1 .412 0l.387 1.162c.173.518.579.924 1.097 1.097l1.162.387a.217.217 0 0 1 0 .412l-1.162.387a1.734 1.734 0 0 0-1.097 1.097l-.387 1.162a.217.217 0 0 1-.412 0l-.387-1.162A1.734 1.734 0 0 0 9.31 6.593l-1.162-.387a.217.217 0 0 1 0-.412l1.162-.387a1.734 1.734 0 0 0 1.097-1.097l.387-1.162zM13.863.099a.145.145 0 0 1 .274 0l.258.774c.115.346.386.617.732.732l.774.258a.145.145 0 0 1 0 .274l-.774.258a1.156 1.156 0 0 0-.732.732l-.258.774a.145.145 0 0 1-.274 0l-.258-.774a1.156 1.156 0 0 0-.732-.732l-.774-.258a.145.145 0 0 1 0-.274l.774-.258c.346-.115.617-.386.732-.732L13.863.1z">
    </path>
   </symbol>
   <symbol id="sun-fill" viewbox="0 0 16 16">
    <path d="M8 12a4 4 0 1 0 0-8 4 4 0 0 0 0 8zM8 0a.5.5 0 0 1 .5.5v2a.5.5 0 0 1-1 0v-2A.5.5 0 0 1 8 0zm0 13a.5.5 0 0 1 .5.5v2a.5.5 0 0 1-1 0v-2A.5.5 0 0 1 8 13zm8-5a.5.5 0 0 1-.5.5h-2a.5.5 0 0 1 0-1h2a.5.5 0 0 1 .5.5zM3 8a.5.5 0 0 1-.5.5h-2a.5.5 0 0 1 0-1h2A.5.5 0 0 1 3 8zm10.657-5.657a.5.5 0 0 1 0 .707l-1.414 1.415a.5.5 0 1 1-.707-.708l1.414-1.414a.5.5 0 0 1 .707 0zm-9.193 9.193a.5.5 0 0 1 0 .707L3.05 13.657a.5.5 0 0 1-.707-.707l1.414-1.414a.5.5 0 0 1 .707 0zm9.193 2.121a.5.5 0 0 1-.707 0l-1.414-1.414a.5.5 0 0 1 .707-.707l1.414 1.414a.5.5 0 0 1 0 .707zM4.464 4.465a.5.5 0 0 1-.707 0L2.343 3.05a.5.5 0 1 1 .707-.707l1.414 1.414a.5.5 0 0 1 0 .708z">
    </path>
   </symbol>
  </svg>
  <div class="dropdown position-fixed bottom-0 end-0 mb-3 me-3 bd-mode-toggle">
   <button aria-expanded="false" aria-label="Toggle theme (auto)" class="btn btn-bd-primary py-2 dropdown-toggle d-flex align-items-center" data-bs-toggle="dropdown" id="bd-theme" type="button">
    <svg class="bi my-1 theme-icon-active" height="1em" width="1em">
     <use href="#circle-half">
     </use>
    </svg>
    <span class="visually-hidden" id="bd-theme-text">
     Toggle theme
    </span>
   </button>
   <ul aria-labelledby="bd-theme-text" class="dropdown-menu dropdown-menu-end shadow">
    <li>
     <button aria-pressed="false" class="dropdown-item d-flex align-items-center" data-bs-theme-value="light" type="button">
      <svg class="bi me-2 opacity-50" height="1em" width="1em">
       <use href="#sun-fill">
       </use>
      </svg>
      Light
      <svg class="bi ms-auto d-none" height="1em" width="1em">
       <use href="#check2">
       </use>
      </svg>
     </button>
    </li>
    <li>
     <button aria-pressed="false" class="dropdown-item d-flex align-items-center" data-bs-theme-value="dark" type="button">
      <svg class="bi me-2 opacity-50" height="1em" width="1em">
       <use href="#moon-stars-fill">
       </use>
      </svg>
      Dark
      <svg class="bi ms-auto d-none" height="1em" width="1em">
       <use href="#check2">
       </use>
      </svg>
     </button>
    </li>
    <li>
     <button aria-pressed="true" class="dropdown-item d-flex align-items-center active" data-bs-theme-value="auto" type="button">
      <svg class="bi me-2 opacity-50" height="1em" width="1em">
       <use href="#circle-half">
       </use>
      </svg>
      Auto
      <svg class="bi ms-auto d-none" height="1em" width="1em">
       <use href="#check2">
       </use>
      </svg>
     </button>
    </li>
   </ul>
  </div>
  <main class="d-flex flex-nowrap">
   <div class="flex-shrink-0 p-3 overflow-scroll" style="width: 300px;">
    <a class="d-flex align-items-center pb-3 mb-3 link-body-emphasis text-decoration-none border-bottom" href="/">
     <img alt="Tipitaka2500" id="bootstrap" src="/images/logo48.png" width="24"/>
     <span class="fs-5 ms-2 fw-semibold">
      tipitaka2500.github.io
     </span>
    </a>
    <ul class="list-unstyled ps-0">
     <li class="mb-1">
      <button aria-expanded="false" class="btn btn-toggle d-inline-flex align-items-center rounded border-0 collapsed" data-bs-target="#v-collapse" data-bs-toggle="collapse">
       Vinayapiṭaka (V)
      </button>
      <div class="collapse" id="v-collapse">
       <ul class="btn-toggle-nav list-unstyled fw-normal pb-1 small">
        <li>
         <a class="link-body-emphasis d-inline-flex text-decoration-none rounded" href="/tipitaka/1V.html">
          Pārājikapāḷi (1V)
         </a>
        </li>
        <li>
         <a class="link-body-emphasis d-inline-flex text-decoration-none rounded" href="/tipitaka/2V.html">
          Pācittiyapāḷi (2V)
         </a>
        </li>
        <li>
         <a class="link-body-emphasis d-inline-flex text-decoration-none rounded" href="/tipitaka/3V.html">
          Mahāvaggapāḷi (3V)
         </a>
        </li>
        <li>
         <a class="link-body-emphasis d-inline-flex text-decoration-none rounded" href="/tipitaka/4V.html">
          Cūḷavaggapāḷi (4V)
         </a>
        </li>
        <li>
         <a class="link-body-emphasis d-inline-flex text-decoration-none rounded" href="/tipitaka/5V.html">
          Parivārapāḷi (5V)
         </a>
        </li>
       </ul>
      </div>
     </li>
     <li class="border-top my-2">
     </li>
     <li class="mb-1">
      <button aria-expanded="false" class="btn btn-toggle d-inline-flex align-items-center rounded border-0 collapsed" data-bs-target="#s-collapse" data-bs-toggle="collapse">
       Suttantapiṭaka (Sutta)
      </button>
      <div class="collapse" id="s-collapse">
       <ul class="btn-toggle-nav list-unstyled fw-normal pb-1 small">
        <li class="mb-1 ms-3">
         <button aria-expanded="false" class="btn btn-toggle d-inline-flex align-items-center rounded border-0 collapsed" data-bs-target="#d-collapse" data-bs-toggle="collapse">
          Dīghanikāya (D)
         </button>
         <div class="collapse" id="d-collapse">
          <ul class="btn-toggle-nav list-unstyled fw-normal pb-1 small">
           <li>
            <a class="link-body-emphasis d-inline-flex text-decoration-none rounded" href="/tipitaka/6D.html">
             Sīlakkhandhavaggapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/7D.html">
             Mahāvaggapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/8D.html">
             Pāthikavaggapāḷi
            </a>
           </li>
          </ul>
         </div>
        </li>
        <li class="mb-1 ms-3">
         <button aria-expanded="false" class="btn btn-toggle d-inline-flex align-items-center rounded border-0 collapsed" data-bs-target="#m-collapse" data-bs-toggle="collapse">
          Majjhimanikāya (M)
         </button>
         <div class="collapse" id="m-collapse">
          <ul class="btn-toggle-nav list-unstyled fw-normal pb-1 small">
           <li>
            <a class="link-body-emphasis d-inline-flex text-decoration-none rounded" href="/tipitaka/9M.html">
             Mūlapaṇṇāsapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/10M.html">
             Majjhimapaṇṇāsapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/11M.html">
             Uparipaṇṇāsapāḷi
            </a>
           </li>
          </ul>
         </div>
        </li>
        <li class="mb-1 ms-3">
         <button aria-expanded="false" class="btn btn-toggle d-inline-flex align-items-center rounded border-0 collapsed" data-bs-target="#sy-collapse" data-bs-toggle="collapse">
          Saṃyuttanikāya (S)
         </button>
         <div class="collapse" id="sy-collapse">
          <ul class="btn-toggle-nav list-unstyled fw-normal pb-1 small">
           <li>
            <a class="link-body-emphasis d-inline-flex text-decoration-none rounded" href="/tipitaka/12S1.html">
             Sagāthāvaggasaṃyuttapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/12S2.html">
             Nidānavaggasaṃyuttapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/13S3.html">
             Khandhavaggasaṃyuttapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/13S4.html">
             Saḷāyatanavaggasaṃyuttapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/14S5.html">
             Mahāvaggasaṃyuttapāḷi
            </a>
           </li>
          </ul>
         </div>
        </li>
        <li class="mb-1 ms-3">
         <button aria-expanded="false" class="btn btn-toggle d-inline-flex align-items-center rounded border-0 collapsed" data-bs-target="#a-collapse" data-bs-toggle="collapse">
          Aṅguttaranikāya (A)
         </button>
         <div class="collapse" id="a-collapse">
          <ul class="btn-toggle-nav list-unstyled fw-normal pb-1 small">
           <li>
            <a class="link-body-emphasis d-inline-flex text-decoration-none rounded" href="/tipitaka/15A1.html">
             Ekakanipātapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/15A2.html">
             Dukanipātapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/15A3.html">
             Tikanipātapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/15A4.html">
             Catukkanipātapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/16A5.html">
             Pañcakanipātapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/16A6.html">
             Chakkanipātapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/16A7.html">
             Sattakanipātapā
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/17A8.html">
             Aṭṭhakanipātapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/17A9.html">
             Navakanipātapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/17A10.html">
             Dasakanipātapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/17A11.html">
             Ekādasakanipātapāḷi
            </a>
           </li>
          </ul>
         </div>
        </li>
        <li class="mb-1 ms-3">
         <button aria-expanded="false" class="btn btn-toggle d-inline-flex align-items-center rounded border-0 collapsed" data-bs-target="#k-collapse" data-bs-toggle="collapse">
          Khuddakanikāya (Khu)
         </button>
         <div class="collapse" id="k-collapse">
          <ul class="btn-toggle-nav list-unstyled fw-normal pb-1 small">
           <li>
            <a class="link-body-emphasis d-inline-flex text-decoration-none rounded" href="/tipitaka/18Kh.html">
             Khuddakapāṭhapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/18Dh.html">
             Dhammapadapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/18Ud.html">
             Udānapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/18It.html">
             Itivuttakapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/19Vv.html">
             Vimānavatthupāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/19Pv.html">
             Petavatthupāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/19Th1.html">
             Theragāthāpāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/19Th2.html">
             Therīgāthāpāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/20Ap1.html">
             Therāpadānapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/20Ap2.html">
             Therīapadānapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/21Bu.html">
             Buddhavaṃsapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/21Cp.html">
             Cariyāpiṭakapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/22J.html">
             Jātakapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/23J.html">
             Jātakapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/23Mn.html">
             Mahāniddesapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/25Cn.html">
             Cūḷaniddesapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/26Ps.html">
             Paṭisambhidāmaggapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/27Ne.html">
             Nettipāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/27Pe.html">
             Peṭakopadesapāḷi
            </a>
           </li>
           <li>
            <a class="link-body-emphasis d-inline-flex text-decoration-none rounded" href="/tipitaka/28Mi.html">
             Milindapañhapāḷi
            </a>
           </li>
          </ul>
         </div>
        </li>
       </ul>
       <li class="border-top my-2">
       </li>
       <li class="mb-1">
        <button aria-expanded="false" class="btn btn-toggle d-inline-flex align-items-center rounded border-0 collapsed" data-bs-target="#ab-collapse" data-bs-toggle="collapse">
         Abhidhammapiṭaka (Abhi)
        </button>
        <div class="collapse" id="ab-collapse">
         <ul class="btn-toggle-nav list-unstyled fw-normal pb-1 small">
          <li>
           <a class="link-body-emphasis d-inline-flex text-decoration-none rounded" href="/tipitaka/29Dhs.html">
            Dhammasaṅgaṇīpāḷi
           </a>
          </li>
          <li>
           <a class="link-body-emphasis d-inline-flex text-decoration-none rounded" href="/tipitaka/30Vbh.html">
            Dhammapadapāḷi
           </a>
          </li>
          <li>
           <a class="link-body-emphasis d-inline-flex text-decoration-none rounded" href="/tipitaka/31Dht.html">
            Dhātukathāpāḷi
           </a>
          </li>
          <li>
           <a class="link-body-emphasis d-inline-flex text-decoration-none rounded" href="/tipitaka/31Pu.html">
            Puggalapaññattipāḷi
           </a>
          </li>
          <li>
           <a class="link-body-emphasis d-inline-flex text-decoration-none rounded" href="/tipitaka/32Kv.html">
            Kathāvatthupāḷi
           </a>
          </li>
         </ul>
        </div>
       </li>
       <li class="border-top my-2">
       </li>
       <li class="mb-1">
        <button aria-expanded="false" class="btn btn-toggle d-inline-flex align-items-center rounded border-0 collapsed" data-bs-target="#y-collapse" data-bs-toggle="collapse">
         Yamaka (Y)
        </button>
        <div class="collapse" id="y-collapse">
         <ul class="btn-toggle-nav list-unstyled fw-normal pb-1 small">
          <li>
           <a class="link-body-emphasis d-inline-flex text-decoration-none rounded" href="/tipitaka/33Y1.html">
            Mūlayamakapāḷi
           </a>
          </li>
          <li>
           <a class="link-body-emphasis d-inline-flex text-decoration-none rounded" href="/tipitaka/33Y2.html">
            Khandhayamakapāḷi
           </a>
          </li>
          <li>
           <a class="link-body-emphasis d-inline-flex text-decoration-none rounded" href="/tipitaka/33Y3.html">
            Āyatanayamakapāḷi
           </a>
          </li>
          <li>
           <a class="link-body-emphasis d-inline-flex text-decoration-none rounded" href="/tipitaka/33Y4.html">
            Dhātuyamakapāḷi
           </a>
          </li>
          <li>
           <a class="link-body-emphasis d-inline-flex text-decoration-none rounded" href="/tipitaka/33Y5.html">
            Saccayamakapāḷi
           </a>
          </li>
          <li>
           <a class="link-body-emphasis d-inline-flex text-decoration-none rounded" href="/tipitaka/34Y6.html">
            Saṅkhārayamakapāḷi
           </a>
          </li>
          <li>
           <a class="link-body-emphasis d-inline-flex text-decoration-none rounded" href="/tipitaka/34Y7.html">
            Anusayayamakapāḷi
           </a>
          </li>
          <li>
           <a class="link-body-emphasis d-inline-flex text-decoration-none rounded" href="/tipitaka/34Y8.html">
            Cittayamakapāḷi
           </a>
          </li>
          <li>
           <a class="link-body-emphasis d-inline-flex text-decoration-none rounded" href="/tipitaka/35Y9.html">
            Dhammayamakapāḷi
           </a>
          </li>
          <li>
           <a class="link-body-emphasis d-inline-flex text-decoration-none rounded" href="/tipitaka/35Y10.html">
            Indriyayamakapāḷi
           </a>
          </li>
         </ul>
        </div>
       </li>
       <li class="border-top my-2">
       </li>
       <li class="mb-1">
        <button aria-expanded="false" class="btn btn-toggle d-inline-flex align-items-center rounded border-0 collapsed" data-bs-target="#p-collapse" data-bs-toggle="collapse">
         Paṭṭhāna (P)
        </button>
        <div class="collapse" id="p-collapse">
         <ul class="btn-toggle-nav list-unstyled fw-normal pb-1 small">
          <li class="mb-1 ms-3">
           <button aria-expanded="false" class="btn btn-toggle d-inline-flex align-items-center rounded border-0 collapsed" data-bs-target="#dh-collapse" data-bs-toggle="collapse">
            Dhammānuloma
           </button>
           <div class="collapse" id="dh-collapse">
            <ul class="btn-toggle-nav list-unstyled fw-normal pb-1 small">
             <li>
              <a class="link-body-emphasis d-inline-flex text-decoration-none rounded" href="/tipitaka/36P1.html">
               Tikapaṭṭhānapāḷi
              </a>
             </li>
             <li>
              <a class="link-body-emphasis d-inline-flex text-decoration-none rounded" href="/tipitaka/37P1.html">
               Tikapaṭṭhānapāḷi
              </a>
             </li>
             <li>
              <a class="link-body-emphasis d-inline-flex text-decoration-none rounded" href="/tipitaka/38P2.html">
               Dukapaṭṭhānapāḷi
              </a>
             </li>
             <li>
              <a class="link-body-emphasis d-inline-flex text-decoration-none rounded" href="/tipitaka/39P3.html">
               Dukatikapaṭṭhānapāḷi
              </a>
             </li>
             <li>
              <a class="link-body-emphasis d-inline-flex text-decoration-none rounded" href="/tipitaka/39P4.html">
               Tikadukapaṭṭhānapāḷi
              </a>
             </li>
             <li>
              <a class="link-body-emphasis d-inline-flex text-decoration-none rounded" href="/tipitaka/39P5.html">
               Tikatikapaṭṭhānapāḷi
              </a>
             </li>
             <li>
              <a class="link-body-emphasis d-inline-flex text-decoration-none rounded" href="/tipitaka/39P6.html">
               Dukadukapaṭṭhānapāḷi
              </a>
             </li>
            </ul>
           </div>
          </li>
          <li class="mb-1 ms-3">
           <button aria-expanded="false" class="btn btn-toggle d-inline-flex align-items-center rounded border-0 collapsed" data-bs-target="#dp-collapse" data-bs-toggle="collapse">
            Dhammapaccanīya
           </button>
           <div class="collapse" id="dp-collapse">
            <ul class="btn-toggle-nav list-unstyled fw-normal pb-1 small">
             <li>
              <a class="link-body-emphasis d-inline-flex text-decoration-none rounded" href="/tipitaka/40P7.html">
               Tikapaṭṭhānapāḷi
              </a>
             </li>
             <li>
              <a class="link-body-emphasis d-inline-flex text-decoration-none rounded" href="/tipitaka/40P8.html">
               Dukapaṭṭhānapāḷi
              </a>
             </li>
             <li>
              <a class="link-body-emphasis d-inline-flex text-decoration-none rounded" href="/tipitaka/40P9.html">
               Dukatikapaṭṭhānapāḷi
              </a>
             </li>
             <li>
              <a class="link-body-emphasis d-inline-flex text-decoration-none rounded" href="/tipitaka/40P10.html">
               Tikadukapaṭṭhānapāḷi
              </a>
             </li>
             <li>
              <a class="link-body-emphasis d-inline-flex text-decoration-none rounded" href="/tipitaka/40P11.html">
               Tikatikapaṭṭhānapāḷi
              </a>
             </li>
             <li>
              <a class="link-body-emphasis d-inline-flex text-decoration-none rounded" href="/tipitaka/40P12.html">
               Dukadukapaṭṭhānapāḷi
              </a>
             </li>
            </ul>
           </div>
          </li>
          <li class="mb-1 ms-3">
           <button aria-expanded="false" class="btn btn-toggle d-inline-flex align-items-center rounded border-0 collapsed" data-bs-target="#dl-collapse" data-bs-toggle="collapse">
            Dhammānulomapaccanīya
           </button>
           <div class="collapse" id="dl-collapse">
            <ul class="btn-toggle-nav list-unstyled fw-normal pb-1 small">
             <li>
              <a class="link-body-emphasis d-inline-flex text-decoration-none rounded" href="/tipitaka/40P13.html">
               Tikapaṭṭhānapāḷi
              </a>
             </li>
             <li>
              <a class="link-body-emphasis d-inline-flex text-decoration-none rounded" href="/tipitaka/40P14.html">
               Dukapaṭṭhānapāḷi
              </a>
             </li>
             <li>
              <a class="link-body-emphasis d-inline-flex text-decoration-none rounded" href="/tipitaka/40P15.html">
               Dukatikapaṭṭhānapāḷi
              </a>
             </li>
             <li>
              <a class="link-body-emphasis d-inline-flex text-decoration-none rounded" href="/tipitaka/40P16.html">
               Tikadukapaṭṭhānapāḷi
              </a>
             </li>
             <li>
              <a class="link-body-emphasis d-inline-flex text-decoration-none rounded" href="/tipitaka/40P17.html">
               Tikatikapaṭṭhānapāḷi
              </a>
             </li>
             <li>
              <a class="link-body-emphasis d-inline-flex text-decoration-none rounded" href="/tipitaka/40P18.html">
               Dukadukapaṭṭhānapāḷi
              </a>
             </li>
            </ul>
           </div>
          </li>
          <li class="mb-1 ms-3">
           <button aria-expanded="false" class="btn btn-toggle d-inline-flex align-items-center rounded border-0 collapsed" data-bs-target="#dy-collapse" data-bs-toggle="collapse">
            Dhammapaccanīyānuloma
           </button>
           <div class="collapse" id="dy-collapse">
            <ul class="btn-toggle-nav list-unstyled fw-normal pb-1 small">
             <li>
              <a class="link-body-emphasis d-inline-flex text-decoration-none rounded" href="/tipitaka/40P19.html">
               Tikapaṭṭhānapāḷi
              </a>
             </li>
             <li>
              <a class="link-body-emphasis d-inline-flex text-decoration-none rounded" href="/tipitaka/40P20.html">
               Dukapaṭṭhānapāḷi
              </a>
             </li>
             <li>
              <a class="link-body-emphasis d-inline-flex text-decoration-none rounded" href="/tipitaka/40P21.html">
               Dukatikapaṭṭhānapāḷi
              </a>
             </li>
             <li>
              <a class="link-body-emphasis d-inline-flex text-decoration-none rounded" href="/tipitaka/40P22.html">
               Tikadukapaṭṭhānapāḷi
              </a>
             </li>
             <li>
              <a class="link-body-emphasis d-inline-flex text-decoration-none rounded" href="/tipitaka/40P23.html">
               Tikatikapaṭṭhānapāḷi
              </a>
             </li>
             <li>
              <a class="link-body-emphasis d-inline-flex text-decoration-none rounded" href="/tipitaka/40P24.html">
               Dukadukapaṭṭhānapāḷi
              </a>
             </li>
            </ul>
           </div>
          </li>
         </ul>
        </div>
       </li>
      </div>
     </li>
    </ul>
   </div>
   <div class="container overflow-scroll">
    <div class="b">
     <a href="/">
      Home
     </a>
     »
     <a href="/tipitaka/9M">
      9M Mūlapaṇṇāsapāḷi
     </a>
     »
     <a href="/tipitaka/9M/3">
      3 Opammavagga
     </a>
    </div>
    <div class="i">
     3.4 Rathavinītasutta
    </div>
    <div class="h">
     Opammavagga
    </div>
    <div class="h">
     Rathavinītasutta
    </div>
    <div class="q" id="p_9M_855">
     <div class="divNumber">
      252.
     </div>
     <div class="p">
      <span class="pN">
       855
      </span>
      Evaṃ me sutaṃ—  ekaṃ samayaṃ bhagavā rājagahe viharati veḷuvane kalandakanivāpe. Atha kho sambahulā jātibhūmakā bhikkhū jātibhūmiyaṃ vassaṃvuṭṭhā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinne kho te bhikkhū bhagavā etadavoca—
     </div>
    </div>
    <div class="q" id="p_9M_856">
     <div class="p">
      <span class="pN">
       856
      </span>
      “Ko nu kho, bhikkhave, jātibhūmiyaṃ jātibhūmakānaṃ bhikkhūnaṃ sabrahmacārīnaṃ evaṃ sambhāvito—  ‘attanā ca appiccho appicchakathañca bhikkhūnaṃ kattā, attanā ca santuṭṭho santuṭṭhikathañca bhikkhūnaṃ kattā, attanā ca pavivitto pavivekakathañca bhikkhūnaṃ kattā, attanā ca asaṃsaṭṭho asaṃsaggakathañca bhikkhūnaṃ kattā, attanā ca āraddhavīriyo vīriyārambhakathañca bhikkhūnaṃ kattā, attanā ca sīlasampanno sīlasampadākathañca bhikkhūnaṃ kattā, attanā ca samādhisampanno samādhisampadākathañca bhikkhūnaṃ kattā, attanā ca paññāsampanno paññāsampadākathañca bhikkhūnaṃ kattā, attanā ca vimuttisampanno vimuttisampadākathañca bhikkhūnaṃ kattā, attanā ca vimuttiñāṇadassanasampanno vimuttiñāṇadassanasampadākathañca bhikkhūnaṃ kattā, ovādako viññāpako sandassako samādapako samuttejako sampahaṃsako sabrahmacārīnan’”ti? “Puṇṇo nāma, bhante, āyasmā mantāṇiputto jātibhūmiyaṃ jātibhūmakānaṃ bhikkhūnaṃ sabrahmacārīnaṃ evaṃ sambhāvito—  ‘attanā ca appiccho appicchakathañca bhikkhūnaṃ kattā, attanā ca santuṭṭho…pe…  ovādako viññāpako sandassako samādapako samuttejako sampahaṃsako sabrahmacārīnan’”ti.
     </div>
    </div>
    <div class="q" id="p_9M_857">
     <div class="divNumber">
      253.
     </div>
     <div class="p">
      <span class="pN">
       857
      </span>
      Tena kho pana samayena āyasmā sāriputto bhagavato avidūre nisinno hoti. Atha kho āyasmato sāriputtassa etadahosi—  “lābhā āyasmato puṇṇassa mantāṇiputtassa, suladdhalābhā āyasmato puṇṇassa mantāṇiputtassa, yassa viññū sabrahmacārī satthu sammukhā anumassa anumassa vaṇṇaṃ bhāsanti, tañca satthā abbhanumodati. Appeva nāma mayampi kadāci karahaci āyasmatā puṇṇena mantāṇiputtena saddhiṃ samāgaccheyyāma, appeva nāma siyā kocideva kathāsallāpo”ti.
     </div>
    </div>
    <div class="q" id="p_9M_858">
     <div class="divNumber">
      254.
     </div>
     <div class="p">
      <span class="pN">
       858
      </span>
      Atha kho bhagavā rājagahe yathābhirantaṃ viharitvā yena sāvatthi tena cārikaṃ pakkāmi. Anupubbena cārikaṃ caramāno yena sāvatthi tadavasari. Tatra sudaṃ bhagavā sāvatthiyaṃ viharati jetavane anāthapiṇḍikassa ārāme. Assosi kho āyasmā puṇṇo mantāṇiputto—  “bhagavā kira sāvatthiṃ anuppatto; sāvatthiyaṃ viharati jetavane anāthapiṇḍikassa ārāme”ti.
     </div>
    </div>
    <div class="q" id="p_9M_859">
     <div class="divNumber">
      255.
     </div>
     <div class="p">
      <span class="pN">
       859
      </span>
      Atha kho āyasmā puṇṇo mantāṇiputto senāsanaṃ saṃsāmetvā pattacīvaramādāya yena sāvatthi tena cārikaṃ pakkāmi. Anupubbena cārikaṃ caramāno yena sāvatthi jetavanaṃ anāthapiṇḍikassa ārāmo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ puṇṇaṃ mantāṇiputtaṃ bhagavā dhammiyā kathāya sandassesi samādapesi samuttejesi sampahaṃsesi. Atha kho āyasmā puṇṇo mantāṇiputto bhagavatā dhammiyā kathāya sandassito samādapito samuttejito sampahaṃsito bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā yena andhavanaṃ tenupasaṅkami divāvihārāya.
     </div>
    </div>
    <div class="q" id="p_9M_860">
     <div class="divNumber">
      256.
     </div>
     <div class="p">
      <span class="pN">
       860
      </span>
      Atha kho aññataro bhikkhu yenāyasmā sāriputto tenupasaṅkami; upasaṅkamitvā āyasmantaṃ sāriputtaṃ etadavoca—  “yassa kho tvaṃ, āvuso sāriputta, puṇṇassa nāma bhikkhuno mantāṇiputtassa abhiṇhaṃ kittayamāno ahosi, so bhagavatā dhammiyā kathāya sandassito samādapito samuttejito sampahaṃsito bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā yena andhavanaṃ tena pakkanto divāvihārāyā”ti.
     </div>
    </div>
    <div class="q" id="p_9M_861">
     <div class="p">
      <span class="pN">
       861
      </span>
      Atha kho āyasmā sāriputto taramānarūpo nisīdanaṃ ādāya āyasmantaṃ puṇṇaṃ mantāṇiputtaṃ piṭṭhito piṭṭhito anubandhi sīsānulokī. Atha kho āyasmā puṇṇo mantāṇiputto andhavanaṃ ajjhogāhetvā aññatarasmiṃ rukkhamūle divāvihāraṃ nisīdi. Āyasmāpi kho sāriputto andhavanaṃ ajjhogāhetvā aññatarasmiṃ rukkhamūle divāvihāraṃ nisīdi.
     </div>
    </div>
    <div class="q" id="p_9M_862">
     <div class="p">
      <span class="pN">
       862
      </span>
      Atha kho āyasmā sāriputto sāyanhasamayaṃ paṭisallānā vuṭṭhito yenāyasmā puṇṇo mantāṇiputto tenupasaṅkami; upasaṅkamitvā āyasmatā puṇṇena mantāṇiputtena saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho āyasmā sāriputto āyasmantaṃ puṇṇaṃ mantāṇiputtaṃ etadavoca—
     </div>
    </div>
    <div class="q" id="p_9M_863">
     <div class="divNumber">
      257.
     </div>
     <div class="p">
      <span class="pN">
       863
      </span>
      “Bhagavati no, āvuso, brahmacariyaṃ vussatī”ti?
     </div>
    </div>
    <div class="q" id="p_9M_864">
     <div class="p">
      <span class="pN">
       864
      </span>
      “Evamāvuso”ti.
     </div>
    </div>
    <div class="q" id="p_9M_865">
     <div class="p">
      <span class="pN">
       865
      </span>
      “Kiṃ nu kho, āvuso, sīlavisuddhatthaṃ bhagavati brahmacariyaṃ vussatī”ti?
     </div>
    </div>
    <div class="q" id="p_9M_866">
     <div class="p">
      <span class="pN">
       866
      </span>
      “No hidaṃ, āvuso”.
     </div>
    </div>
    <div class="q" id="p_9M_867">
     <div class="p">
      <span class="pN">
       867
      </span>
      “Kiṃ panāvuso, cittavisuddhatthaṃ bhagavati brahmacariyaṃ vussatī”ti?
     </div>
    </div>
    <div class="q" id="p_9M_868">
     <div class="p">
      <span class="pN">
       868
      </span>
      “No hidaṃ, āvuso”.
     </div>
    </div>
    <div class="q" id="p_9M_869">
     <div class="p">
      <span class="pN">
       869
      </span>
      “Kiṃ nu kho, āvuso, diṭṭhivisuddhatthaṃ bhagavati brahmacariyaṃ vussatī”ti?
     </div>
    </div>
    <div class="q" id="p_9M_870">
     <div class="p">
      <span class="pN">
       870
      </span>
      “No hidaṃ, āvuso”.
     </div>
    </div>
    <div class="q" id="p_9M_871">
     <div class="p">
      <span class="pN">
       871
      </span>
      “Kiṃ panāvuso, kaṅkhāvitaraṇavisuddhatthaṃ bhagavati brahmacariyaṃ vussatī”ti?
     </div>
    </div>
    <div class="q" id="p_9M_872">
     <div class="p">
      <span class="pN">
       872
      </span>
      “No hidaṃ, āvuso”.
     </div>
    </div>
    <div class="q" id="p_9M_873">
     <div class="p">
      <span class="pN">
       873
      </span>
      “Kiṃ nu kho, āvuso, maggāmaggañāṇadassanavisuddhatthaṃ bhagavati brahmacariyaṃ vussatī”ti?
     </div>
    </div>
    <div class="q" id="p_9M_874">
     <div class="p">
      <span class="pN">
       874
      </span>
      “No hidaṃ, āvuso”.
     </div>
    </div>
    <div class="q" id="p_9M_875">
     <div class="p">
      <span class="pN">
       875
      </span>
      “Kiṃ panāvuso, paṭipadāñāṇadassanavisuddhatthaṃ bhagavati brahmacariyaṃ vussatī”ti?
     </div>
    </div>
    <div class="q" id="p_9M_876">
     <div class="p">
      <span class="pN">
       876
      </span>
      “No hidaṃ, āvuso”.
     </div>
    </div>
    <div class="q" id="p_9M_877">
     <div class="p">
      <span class="pN">
       877
      </span>
      “Kiṃ nu kho, āvuso, ñāṇadassanavisuddhatthaṃ bhagavati brahmacariyaṃ vussatī”ti?
     </div>
    </div>
    <div class="q" id="p_9M_878">
     <div class="p">
      <span class="pN">
       878
      </span>
      “No hidaṃ, āvuso”.
     </div>
    </div>
    <div class="q" id="p_9M_879">
     <div class="p">
      <span class="pN">
       879
      </span>
      “‘Kiṃ nu kho, āvuso, sīlavisuddhatthaṃ bhagavati brahmacariyaṃ vussatī’ti iti puṭṭho samāno ‘no hidaṃ, āvuso’ti vadesi. ‘Kiṃ panāvuso, cittavisuddhatthaṃ bhagavati brahmacariyaṃ vussatī’ti iti puṭṭho samāno ‘no hidaṃ, āvuso’ti vadesi. ‘Kiṃ nu kho, āvuso, diṭṭhivisuddhatthaṃ…pe…  kaṅkhāvitaraṇavisuddhatthaṃ…pe…  maggāmaggañāṇadassanavisuddhatthaṃ…pe…  paṭipadāñāṇadassanavisuddhatthaṃ…pe…  kiṃ nu kho, āvuso, ñāṇadassanavisuddhatthaṃ bhagavati brahmacariyaṃ vussatī’ti iti puṭṭho samāno ‘no hidaṃ āvuso’ti vadesi. Kimatthaṃ carahāvuso, bhagavati brahmacariyaṃ vussatī”ti? “Anupādāparinibbānatthaṃ kho, āvuso, bhagavati brahmacariyaṃ vussatī”ti.
     </div>
    </div>
    <div class="q" id="p_9M_880">
     <div class="p">
      <span class="pN">
       880
      </span>
      “Kiṃ nu kho, āvuso, sīlavisuddhi anupādāparinibbānan”ti?
     </div>
    </div>
    <div class="q" id="p_9M_881">
     <div class="p">
      <span class="pN">
       881
      </span>
      “No hidaṃ, āvuso”.
     </div>
    </div>
    <div class="q" id="p_9M_882">
     <div class="p">
      <span class="pN">
       882
      </span>
      “Kiṃ panāvuso, cittavisuddhi anupādāparinibbānan”ti?
     </div>
    </div>
    <div class="q" id="p_9M_883">
     <div class="p">
      <span class="pN">
       883
      </span>
      “No hidaṃ, āvuso”.
     </div>
    </div>
    <div class="q" id="p_9M_884">
     <div class="p">
      <span class="pN">
       884
      </span>
      “Kiṃ nu kho, āvuso, diṭṭhivisuddhi anupādāparinibbānan”ti?
     </div>
    </div>
    <div class="q" id="p_9M_885">
     <div class="p">
      <span class="pN">
       885
      </span>
      “No hidaṃ, āvuso”.
     </div>
    </div>
    <div class="q" id="p_9M_886">
     <div class="p">
      <span class="pN">
       886
      </span>
      “Kiṃ panāvuso, kaṅkhāvitaraṇavisuddhi anupādāparinibbānan”ti?
     </div>
    </div>
    <div class="q" id="p_9M_887">
     <div class="p">
      <span class="pN">
       887
      </span>
      “No hidaṃ, āvuso”.
     </div>
    </div>
    <div class="q" id="p_9M_888">
     <div class="p">
      <span class="pN">
       888
      </span>
      “Kiṃ nu kho, āvuso, maggāmaggañāṇadassanavisuddhi anupādāparinibbānan”ti?
     </div>
    </div>
    <div class="q" id="p_9M_889">
     <div class="p">
      <span class="pN">
       889
      </span>
      “No hidaṃ, āvuso”.
     </div>
    </div>
    <div class="q" id="p_9M_890">
     <div class="p">
      <span class="pN">
       890
      </span>
      “Kiṃ panāvuso, paṭipadāñāṇadassanavisuddhi anupādāparinibbānan”ti?
     </div>
    </div>
    <div class="q" id="p_9M_891">
     <div class="p">
      <span class="pN">
       891
      </span>
      “No hidaṃ, āvuso”.
     </div>
    </div>
    <div class="q" id="p_9M_892">
     <div class="p">
      <span class="pN">
       892
      </span>
      “Kiṃ nu kho, āvuso, ñāṇadassanavisuddhi anupādāparinibbānan”ti?
     </div>
    </div>
    <div class="q" id="p_9M_893">
     <div class="p">
      <span class="pN">
       893
      </span>
      “No hidaṃ, āvuso”.
     </div>
    </div>
    <div class="q" id="p_9M_894">
     <div class="p">
      <span class="pN">
       894
      </span>
      “Kiṃ panāvuso, aññatra imehi dhammehi anupādāparinibbānan”ti?
     </div>
    </div>
    <div class="q" id="p_9M_895">
     <div class="p">
      <span class="pN">
       895
      </span>
      “No hidaṃ, āvuso”.
     </div>
    </div>
    <div class="q" id="p_9M_896">
     <div class="p">
      <span class="pN">
       896
      </span>
      “‘Kiṃ nu kho, āvuso, sīlavisuddhi anupādāparinibbānan’ti iti puṭṭho samāno ‘no hidaṃ, āvuso’ti vadesi. ‘Kiṃ panāvuso, cittavisuddhi anupādāparinibbānan’ti iti puṭṭho samāno ‘no hidaṃ, āvuso’ti vadesi. ‘Kiṃ nu kho, āvuso, diṭṭhivisuddhi anupādāparinibbānan’ti…pe…  kaṅkhāvitaraṇavisuddhi…  maggāmaggañāṇadassanavisuddhi…  paṭipadāñāṇadassanavisuddhi…  ‘kiṃ nu kho, āvuso, ñāṇadassanavisuddhi anupādāparinibbānan’ti iti puṭṭho samāno ‘no hidaṃ, āvuso’ti vadesi. ‘Kiṃ panāvuso, aññatra imehi dhammehi anupādāparinibbānan’ti iti puṭṭho samāno ‘no hidaṃ, āvuso’ti vadesi. Yathākathaṃ panāvuso, imassa bhāsitassa attho daṭṭhabbo”ti?
     </div>
    </div>
    <div class="q" id="p_9M_897">
     <div class="divNumber">
      258.
     </div>
     <div class="p">
      <span class="pN">
       897
      </span>
      “Sīlavisuddhiñce, āvuso, bhagavā anupādāparinibbānaṃ paññapeyya, saupādānaṃyeva samānaṃ anupādāparinibbānaṃ paññapeyya. Cittavisuddhiñce, āvuso, bhagavā anupādāparinibbānaṃ paññapeyya, saupādānaṃyeva samānaṃ anupādāparinibbānaṃ paññapeyya. Diṭṭhivisuddhiñce, āvuso, bhagavā anupādāparinibbānaṃ paññapeyya, saupādānaṃyeva samānaṃ anupādāparinibbānaṃ paññapeyya. Kaṅkhāvitaraṇavisuddhiñce, āvuso, bhagavā anupādāparinibbānaṃ paññapeyya, saupādānaṃyeva samānaṃ anupādāparinibbānaṃ paññapeyya. Maggāmaggañāṇadassanavisuddhiñce, āvuso, bhagavā anupādāparinibbānaṃ paññapeyya, saupādānaṃyeva samānaṃ anupādāparinibbānaṃ paññapeyya. Paṭipadāñāṇadassanavisuddhiñce, āvuso, bhagavā anupādāparinibbānaṃ paññapeyya, saupādānaṃyeva samānaṃ anupādāparinibbānaṃ paññapeyya. Ñāṇadassanavisuddhiñce, āvuso, bhagavā anupādāparinibbānaṃ paññapeyya, saupādānaṃyeva samānaṃ anupādāparinibbānaṃ paññapeyya. Aññatra ce, āvuso, imehi dhammehi anupādāparinibbānaṃ abhavissa, puthujjano parinibbāyeyya. Puthujjano hi, āvuso, aññatra imehi dhammehi. Tena hāvuso, upamaṃ te karissāmi; upamāyapidhekacce viññū purisā bhāsitassa atthaṃ ājānanti.
     </div>
    </div>
    <div class="q" id="p_9M_898">
     <div class="divNumber">
      259.
     </div>
     <div class="p">
      <span class="pN">
       898
      </span>
      Seyyathāpi, āvuso, rañño pasenadissa kosalassa sāvatthiyaṃ paṭivasantassa sākete kiñcideva accāyikaṃ karaṇīyaṃ uppajjeyya. Tassa antarā ca sāvatthiṃ antarā ca sāketaṃ satta rathavinītāni upaṭṭhapeyyuṃ. Atha kho, āvuso, rājā pasenadi kosalo sāvatthiyā nikkhamitvā antepuradvārā paṭhamaṃ rathavinītaṃ abhiruheyya, paṭhamena rathavinītena dutiyaṃ rathavinītaṃ pāpuṇeyya, paṭhamaṃ rathavinītaṃ vissajjeyya dutiyaṃ rathavinītaṃ abhiruheyya. Dutiyena rathavinītena tatiyaṃ rathavinītaṃ pāpuṇeyya, dutiyaṃ rathavinītaṃ vissajjeyya, tatiyaṃ rathavinītaṃ abhiruheyya. Tatiyena rathavinītena catutthaṃ rathavinītaṃ pāpuṇeyya, tatiyaṃ rathavinītaṃ vissajjeyya, catutthaṃ rathavinītaṃ abhiruheyya. Catutthena rathavinītena pañcamaṃ rathavinītaṃ pāpuṇeyya, catutthaṃ rathavinītaṃ vissajjeyya, pañcamaṃ rathavinītaṃ abhiruheyya. Pañcamena rathavinītena chaṭṭhaṃ rathavinītaṃ pāpuṇeyya, pañcamaṃ rathavinītaṃ vissajjeyya, chaṭṭhaṃ rathavinītaṃ abhiruheyya. Chaṭṭhena rathavinītena sattamaṃ rathavinītaṃ pāpuṇeyya, chaṭṭhaṃ rathavinītaṃ vissajjeyya, sattamaṃ rathavinītaṃ abhiruheyya. Sattamena rathavinītena sāketaṃ anupāpuṇeyya antepuradvāraṃ. Tamenaṃ antepuradvāragataṃ samānaṃ mittāmaccā ñātisālohitā evaṃ puccheyyuṃ—  ‘iminā tvaṃ, mahārāja, rathavinītena sāvatthiyā sāketaṃ anuppatto antepuradvāran’ti? Kathaṃ byākaramāno nu kho, āvuso, rājā pasenadi kosalo sammā byākaramāno byākareyyā”ti?
     </div>
    </div>
    <div class="q" id="p_9M_899">
     <div class="p">
      <span class="pN">
       899
      </span>
      “Evaṃ byākaramāno kho, āvuso, rājā pasenadi kosalo sammā byākaramāno byākareyya—  ‘idha me sāvatthiyaṃ paṭivasantassa sākete kiñcideva accāyikaṃ karaṇīyaṃ uppajji. Tassa me antarā ca sāvatthiṃ antarā ca sāketaṃ satta rathavinītāni upaṭṭhapesuṃ. Atha khvāhaṃ sāvatthiyā nikkhamitvā antepuradvārā paṭhamaṃ rathavinītaṃ abhiruhiṃ. Paṭhamena rathavinītena dutiyaṃ rathavinītaṃ pāpuṇiṃ, paṭhamaṃ rathavinītaṃ vissajjiṃ dutiyaṃ rathavinītaṃ abhiruhiṃ. Dutiyena rathavinītena tatiyaṃ rathavinītaṃ pāpuṇiṃ, dutiyaṃ rathavinītaṃ vissajjiṃ, tatiyaṃ rathavinītaṃ abhiruhiṃ. Tatiyena rathavinītena catutthaṃ rathavinītaṃ pāpuṇiṃ, tatiyaṃ rathavinītaṃ vissajjiṃ, catutthaṃ rathavinītaṃ abhiruhiṃ. Catutthena rathavinītena pañcamaṃ rathavinītaṃ pāpuṇiṃ, catutthaṃ rathavinītaṃ vissajjiṃ, pañcamaṃ rathavinītaṃ abhiruhiṃ. Pañcamena rathavinītena chaṭṭhaṃ rathavinītaṃ pāpuṇiṃ, pañcamaṃ rathavinītaṃ vissajjiṃ, chaṭṭhaṃ rathavinītaṃ abhiruhiṃ. Chaṭṭhena rathavinītena sattamaṃ rathavinītaṃ pāpuṇiṃ, chaṭṭhaṃ rathavinītaṃ vissajjiṃ, sattamaṃ rathavinītaṃ abhiruhiṃ. Sattamena rathavinītena sāketaṃ anuppatto antepuradvāran’ti. Evaṃ byākaramāno kho, āvuso, rājā pasenadi kosalo sammā byākaramāno byākareyyā”ti.
     </div>
    </div>
    <div class="q" id="p_9M_900">
     <div class="p">
      <span class="pN">
       900
      </span>
      “Evameva kho, āvuso, sīlavisuddhi yāvadeva cittavisuddhatthā, cittavisuddhi yāvadeva diṭṭhivisuddhatthā, diṭṭhivisuddhi yāvadeva kaṅkhāvitaraṇavisuddhatthā, kaṅkhāvitaraṇavisuddhi yāvadeva maggāmaggañāṇadassanavisuddhatthā, maggāmaggañāṇadassanavisuddhi yāvadeva paṭipadāñāṇadassanavisuddhatthā, paṭipadāñāṇadassanavisuddhi yāvadeva ñāṇadassanavisuddhatthā, ñāṇadassanavisuddhi yāvadeva anupādāparinibbānatthā. Anupādāparinibbānatthaṃ kho, āvuso, bhagavati brahmacariyaṃ vussatī”ti.
     </div>
    </div>
    <div class="q" id="p_9M_901">
     <div class="divNumber">
      260.
     </div>
     <div class="p">
      <span class="pN">
       901
      </span>
      Evaṃ vutte, āyasmā sāriputto āyasmantaṃ puṇṇaṃ mantāṇiputtaṃ etadavoca—  “konāmo āyasmā, kathañca panāyasmantaṃ sabrahmacārī jānantī”ti? “Puṇṇoti kho me, āvuso, nāmaṃ; mantāṇiputtoti ca pana maṃ sabrahmacārī jānantī”ti. “Acchariyaṃ, āvuso, abbhutaṃ, āvuso. Yathā taṃ sutavatā sāvakena sammadeva satthusāsanaṃ ājānantena, evameva āyasmatā puṇṇena mantāṇiputtena gambhīrā gambhīrapañhā anumassa anumassa byākatā. Lābhā sabrahmacārīnaṃ, suladdhalābhā sabrahmacārīnaṃ, ye āyasmantaṃ puṇṇaṃ mantāṇiputtaṃ labhanti dassanāya, labhanti payirūpāsanāya. Celaṇḍukena cepi sabrahmacārī āyasmantaṃ puṇṇaṃ mantāṇiputtaṃ muddhanā pariharantā labheyyuṃ dassanāya, labheyyuṃ payirūpāsanāya, tesampi lābhā tesampi suladdhaṃ, amhākampi lābhā amhākampi suladdhaṃ, ye mayaṃ āyasmantaṃ puṇṇaṃ mantāṇiputtaṃ labhāma dassanāya, labhāma payirūpāsanāyā”ti.
     </div>
    </div>
    <div class="q" id="p_9M_902">
     <div class="p">
      <span class="pN">
       902
      </span>
      Evaṃ vutte, āyasmā puṇṇo mantāṇiputto āyasmantaṃ sāriputtaṃ etadavoca—  “ko nāmo āyasmā, kathañca panāyasmantaṃ sabrahmacārī jānantī”ti? “Upatissoti kho me, āvuso, nāmaṃ; sāriputtoti ca pana maṃ sabrahmacārī jānantī”ti. “Satthukappena vata kira, bho, sāvakena saddhiṃ mantayamānā na jānimha—  ‘āyasmā sāriputto’ti. Sace hi mayaṃ jāneyyāma ‘āyasmā sāriputto’ti, ettakampi no nappaṭibhāseyya. Acchariyaṃ, āvuso, abbhutaṃ, āvuso. Yathā taṃ sutavatā sāvakena sammadeva satthusāsanaṃ ājānantena, evameva āyasmatā sāriputtena gambhīrā gambhīrapañhā anumassa anumassa pucchitā. Lābhā sabrahmacārīnaṃ suladdhalābhā sabrahmacārīnaṃ, ye āyasmantaṃ sāriputtaṃ labhanti dassanāya, labhanti payirūpāsanāya. Celaṇḍukena cepi sabrahmacārī āyasmantaṃ sāriputtaṃ muddhanā pariharantā labheyyuṃ dassanāya, labheyyuṃ payirūpāsanāya, tesampi lābhā tesampi suladdhaṃ, amhākampi lābhā amhākampi suladdhaṃ, ye mayaṃ āyasmantaṃ sāriputtaṃ labhāma dassanāya, labhāma payirūpāsanāyā”ti.
     </div>
    </div>
    <div class="q" id="p_9M_903">
     <div class="p">
      <span class="pN">
       903
      </span>
      Itiha te ubhopi mahānāgā aññamaññassa subhāsitaṃ samanumodiṃsūti.
     </div>
    </div>
    <div class="CENTER" id="p_9M_904">
     <span class="pN">
      904
     </span>
     Rathavinītasuttaṃ niṭṭhitaṃ catutthaṃ.
    </div>
    <div class="tn">
     <div class="plcb">
      <a class="btn btn-outline-primary mt-2" href="/tipitaka/data/272557.html" id="prevL">
       3.3 Vammikasutta
      </a>
      <a class="btn btn-outline-primary mt-2" href="/tipitaka/data/271682.html" id="upL">
       up
      </a>
      <a class="btn btn-outline-primary mt-2" href="/tipitaka/data/272559.html" id="nextL">
       3.5 Nivāpasutta
      </a>
     </div>
    </div>
   </div>
  </main>
  <script crossorigin="anonymous" integrity="sha384-YvpcrYf0tY3lHB60NNkmXc5s9fDVZLESaAA55NDzOxhy9GkcIdslK1eN7N6jIeHz" src="https://cdn.jsdelivr.net/npm/bootstrap@5.3.3/dist/js/bootstrap.bundle.min.js">
  </script>
  <script src="/scripts/sidebars.js">
  </script>
 </body>
</html>
